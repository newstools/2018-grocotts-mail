NguTolakele Silo
Iphondo leMpumaKapa likhulule iqela lokuqala lolutsha eliqeqeshelwe ukugcina nokuphucula
amaziko okusebenzela karhulumente kumsitho ububanjelwe kwindawo yokuqeqeshela amajoni
omkhosi eRhini, iSouth African National Defence Force (SANDF) 6SAI BN, ngoLwesine umhla
we-12 kweyeKhala kunyaka wama-2018. Le nkqubo yesebe lenkulumbuso ibambisene neSANDF kwakunye neKing Sabata Dalindyebo
(KSD) TVET College ijonge ekuxhobiseni ulutsha olungenayo imatriki ukuba lufumane
izakhono zokugcina amaziko okusebenzela. Iqala ngolutsha olungama-395, le nkqubo liphulo
lephondo lokuphucula lixhobise ngezakhono ulutsha olungama-5 000 kwiminyaka emihlanu.
Emva kokuxhotyiswa ngolwazi iinyanga ezintandathu, olu lutsha luza kubekwa ezikolweni,
eziklinikhi nasezibhedlele ngeenjongo zokukhusela izinto urhulumente anazo zokuqhuba
umsebenzi. “Kuhle ukuba ngonyaka wokugqiba ikhulu leminyaka kukaMadiba nomam’ uSisulu kubekho
inkqubo enje ngale eyenzelwe ukunqwanqwada isimilo solutsha ukuze lwazi ukuba ukuze
lwenze umahluko kwiingingqi zalo kumele lube luqeqeshekile kwaye lunembeko,” itshilo
intloko-jikelele (Major General) yeSANDF uRudzani Maphanywa ibhekisa kwelo qela lolutsha
lugqib’ okuqeqeshwa. UMaphanywa ukuthethe oku ngexesha ayala olu lutsha, esongeza ngelithi
mabancedisane norhulumente ekulweni indlala ejonge umntu omnyama.
Inkulu-mbuso yeli phondo, umphathiswa uPhumulo Masualle ukhankanye ukuba nje
ngorhulumente banethemba lokuncedisana nolutsha ukuba lukwazi ukufumana imisebenzi.
“Ndifuna ukunimemela ukuba sisebenzisane…eli lizwe lelethu, lixhomekeke kuthi ukuba silenze
ngcono,” utshilo uMasualle ngelixa ekhuthaza abaqeqeshwa ukuba mabadlale indima
kurhulumente wabo. Le nkqubo inika ithuba lokuba ulutsha obelungenazakhono luqeqeshwe lubhatalwa isixa semali
engama-R2 000 ngexesha loqeqesho. Oku kwenzelwa ukuba olu lutsha lukwazi ukuqasheka
nokuba lukwazi ukoyisa indlala egubungela eli lizwe. USimamkele Ngqoyiya no-Ayabulela
Qeke ngabanye babantu ababenako ukuthatha inxaxheba kule nkqubo. “Ndiyabulela kwaye
ndiyavuya ukuba ndithe ndanikwa eli thuba kuba abanye bethu banembali engentlanga kodwa le nkqubo isinike indlela entsha yokujonga ubomi, sisazi ukuba umntu akaphili yedwa uphila
nabantu,” utshilo u-Ayabulela Qeke ongummi walapha eRhini.